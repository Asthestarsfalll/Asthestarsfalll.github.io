---
title: 八声甘州·寄参寥子
description: 不应回首，为我沾衣。
tags: [Poem]
hide_table_of_contents: true
---


## 苏轼

### 有情风、万里卷潮来，无情送潮归。问钱塘江上，西兴浦口，几度斜晖。不用思量今古，俯仰昔人非。谁似东坡老，白首忘机。

### 记取西湖西畔，正暮山好处，空翠烟霏。算诗人相得，如我与君稀。约他年、东还海道，愿谢公、雅志莫相违。西州路，不应回首，为我沾衣。
